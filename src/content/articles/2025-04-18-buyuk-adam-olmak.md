---
title: 'Büyük Adam Olmak'
date: 2025-04-18
---

### Düşünsel Günlük: Büyük Adam Olmak

İlk kez fikirlerimi yazıya döktüğümde sarsıcı bir farkındalık yaşadım: “Ne çok şey düşünmüşüm ve ne azını tutabilmişim.” Oysa o anları muhafaza edebilseymişim, geriye dönüp bakabilirdim. İşte bu yazı, tam da böyle bir çabanın ürünü.

#### Neden Kayıt Alıyorum?

Kayıt almaya başlamamın sebebi, düşüncelerimin uçuculuğuyla yüzleşmem. Kafamda dönüp duran fikirler; algılarımın, gözlemlerimin, hayretimin sonucu olarak belirdi. “Vay be,” dedim kendi kendime. “Nasıl da anlıyorum, nasıl da ilerliyorum.” Bir iç ses yankılandı: “Bari kayıt al da büyük adam olasın.”

İnsanların çocukluğumdan beri söylediği bir söz var: “Büyük adam olacaksın.” Buradaki “büyük adam”, bir başbakan, bir bilim insanı olmamalı sadece. O, bir kavram. Ünle, tanınırlıkla, etkileyicilikle ilgili bir kavram. İnsanların seni tanıması, senin varlığını fark etmesi. “Alper” dendiğinde bir şeylerin çağrışması.

#### Büyük Adamlık ve Ün Arayışı

Ün, sadece şöhret değildir. Bir isimle birlikte gelen duygu, fikir ve imgeler bütünüdür. Tıpkı “çiçek” ya da “böcek” kelimesinin herkeste bir şeyler uyandırması gibi, bir insan adı da onun hayatındaki izlerle bütünleşir. “Nietzsche” deyince gelen his, “Trump” ya da “Atatürk” deyince gelen tepki, bu isimlerin taşıdığı anlamla ilgilidir.

Büyük adamlık, işte bu anlamı taşımaktır diye yorumluyorum. İsmin bir yerlere ulaşması, bir fikrin taşıyıcısı hâline gelmesidir. Bunun yolları da çeşit çeşit: yazarlık, siyaset, bilim, popüler kültür, sosyal medya… Herkesin ismi bir gün anılır. Kimisi arkadaş çevresinde, kimisi tüm dünyada. Önemli olan, bu ismin neyle birlikte anıldığıdır. Hangi fikri temsil ettiği...

Ama bu arayış, aynı zamanda bir boşluk hissinin de ürünüdür. Kaybolmuşluk duygusuyla kendimize değerler inşa ediyoruz. Bir ideoloji, bir inanç, bir topluluk, bir “anlam” arıyoruz. Bazen dini bir cemiyet, bazen entelektüel bir grup, bazen bir ditial platform topluluğu oluyor bu.

Fakat her fikir eskimeye mahkûm. 2025’te ortaya çıkan bir düşünce, 2100’de *“modası geçmiş”* sayılmalı ki fikirler tazelenmeli, yeniden düşünülmeli. Bu yüzden, fikirler çatışıyor, yani savaşlar—ister ideolojik ister fiziksel—ilerlemeyi tetikliyor. Çünkü durağanlık gericiliktir; hareket, değişimdir.

#### Büyük Adamlık Yolunda Adımlar

Yürürken konuşuyorum, eğitilmiş sinir ağları-günümüzün matbaası-ile de ses kaydımı yazıya dönüştürüyorum. Çünkü bir düşünceyi somutlaştırmak istiyorum. “Büyük adam olmak.” Bu cümle bazen bir dua gibi yankılanıyor içimde, bazen de ağır bir yük gibi.

Belki de "Büyük adam ol!" diyenler benim büyük adam olup olmadığımı göremeyecek, buna rağmen demeye devam edecekler. Belki ben de büyük adam olup olmadığımı fark etmeyeceğim. Tıpkı bir yetişkin olma yaşından bahsedemediğimiz gibi... Ama notlarımı bırakacağım. Belki biri okuyacak, belki kimse okumayacak. Ama bu iz, bu çaba kalsın istiyorum.

Denizli’den çıktım, şimdi Almanya’da bir şehirde yürürken bunları düşünüyorum. Soruyorum "Nasıl olunuyor bu büyük adam?". Bir yandan da uzmanlaşmak mı diye düşünüyorum. Ne demiş bir adam: "Bir konuda uzmanlaşmak için on bin saat harcamalısınız." Bilmem kaç yıl önce bunu demiş. İşte o adam büyük adam. Çünkü ben şimdi, burada onun sözünü hatırlıyorum-bana bu fikirle karşılaşmamı sağlayan insanlar gibi. Kendisi ölmüş fikri inatçı.

Sonuçta büyük adamlık, adının bir yerlerde yankılanması da olmamalı sadece. O yankının bir iz bırakması. Ve bazen bu iz, birinin bir gün sabah yürüyüşünde kendi sesini kaydetmesiyle başlar.
