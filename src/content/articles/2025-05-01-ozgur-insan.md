---
title: Özgür İnsan
date: 2025-05-01
---

### Düşünsel Günlük: Özgür İrade

Özgür irade kavramı, tarih boyunca felsefecilerin, bilim insanlarının ve toplumların üzerinde durduğu meselelerden biri olmuş. Ancak gözlemlerim ve yaşadığım olaylara baktığımda, özgür iradenin aslında tam anlamıyla "özgür" olmadığını, daha ziyade deterministik bir yapı içinde şekillendiğini görmek mümkün oldu. Bu durumun, hayatın doğasından kaynaklanan dinamik yapıdan ileri geldiğini görüyorum. Hayatın bu dinamizmine, bu sınırsız olaylar zincirine tam anlamıyla adapte olamıyor, onun hızına yetişemiyoruz ve bu da bizi birçok konuda geride bırakıyor. Bu gerilik en nihayetinde de bizi seçim yapıyormuş algısına itiyor.

### Özgür Olan Varlık

Deterministik yapı, hayatımızda karşılaştığımız olayların önceden belirlenmiş olduğunu ve bunların bizim seçimlerimizi şekillendirdiğini ifade eder. Ben bu tanımı biraz daha açarak "önceden belirlenmiş" olarak isimlendirmekten ziyade, birbirini takip eden olaylar demek istiyorum. Bu olaylar bizi doğduğumuz yerde doğmamıza ve büyüdüğümüz yerde büyümemize yol açtı. Aynı zamanda duyduğumuz şeyleri duymamıza, gördüğümüz şeyleri görmemize, dokunduğumuz şeyleri dokunmamıza, yani kısacası belirli bir mekan ve zamandan itibaren duyusal imkanlarımızı tam potansiyalinde kullanarak sistemler oluşturmamıza neden oldu. Bu bağlamda, "özgür" olduğumuza dair hissettiğimiz inanç, aslında çevremizin ve geçmişimizin bizim üzerimizdeki etkilerinin bir sonucu olarak ortaya çıkıyor. Bu durumu matematikçi Laplace'ın düşünce deneyi ile örneklendirebiliriz. Laplace, evrendeki tüm parçacıkların konum ve hareketlerini bilebilen bir varlığın, geçmişi ve geleceği tüm detaylarıyla hesaplayabileceğini savunmuş. Yani nasıl kozmik kütlelerin geçmişini ve geleceğini hesaplayabiliyorsak, diğer her parçacık ve dalganın da geçmişini ve geleceğini hesaplayabiliriz. Ama bu hesap gücünü elde etmek, bu evrenin kapsadığı imkanların dışına çıkmamız gerektiği anlamına gelir. Bu varlık, ancak evrenin dışındaysa hesap mümkündür ki tanrı benzeri bir pozisyona sahip olabilsin, aksi halde evrenin içinde yer alan bir varlık, kendisini de içeren sistemin içinde sıkışıp kalacaktır.

Bu anlayıştan hareketle, hayatlarımızı yönlendiren şeyin aslında sayısız sonlu deneyim ve bu deneyimlerin oluşturduğu sistemler olduğunu söyleyebiliriz. Örneğin, bir kişinin çevresi, öğrendiği dil, gördüğü kültür, edindiği bilgiler ve yaşadığı olaylar zinciri onun sistemlerini yani karakterini ve karar mekanizmasını tecrübe ettiği haliyle şekillendirir ve çevreye tepkisini bu mekanizmanın ürünü verir. Bu süreç tamamen yaş ve tecrübelerle doğru orantılıdır. Küçük bir çocuk henüz sınırlı deneyimlere sahipken, yaş büyüdükçe bu deneyimlerin sayısı ve çeşitliliği artar, kişi giderek daha kompleks sistemler kurmaya başlar.

Bu sistemler arasında doğaya bakış açımız, dil öğrenmeye yönelik tutumumuz, araba kullanma becerimiz, yemek pişirme yöntemimiz veya matematiksel anlayışımız yer alabilir. Bazen büyüdüğümüz çevre nedeniyle ayrımcı, ırkçı veya katı dini sistemler de geliştirebiliriz. Bu durum, çevresel faktörlerin bireyin kararlarını doğrudan nasıl şekillendirdiğinin açık bir kanıtıdır. Bu noktada, sahip olduğumuz tüm düşünceler ve değerlerin, geçmiş deneyimlerimizin kaçınılmaz sonuçları olduğunu kabul etmek gerekir.

### Rahatla ve Keyfine Bak, Adamım

Bu deterministik bakış açısı, bana insan hayatını adeta bir tiyatro sahnesine benzetiyor. Kimi insanlar az yaşar, kimi çok yaşar; kimi "o" olurken, bazıları "bu" olur. Kimi hayatı kitap okuyarak, kimi çiçek koklayarak geçirir. Herkesin kendi hikâyesi olsa da bizi bir araya getiren ve ortak bir toplulukta köklendiren bazı şeyler var. Ancak sonuç hep aynı: zaman geçer ve insanlar unutulur. Geriye yalnızca fikirler ve değerler kalır.

Bugün dünyada yaklaşık sekiz milyar insan var. Yüz yıl sonra bugünün tüm insanları yok olacak ve bunlardan yalnızca çok azı hatırlanacak. Hatırlanmak için "büyük adam" olma çabası, toplumların sıklıkla dayattığı bir zorunluluk gibi görünse de aslında bu durum da bireysel tercih ve oluşturduğumuz sistemlerle doğrudan ilgili. Sistemlerimiz bizi büyük adam olmaya yönelttiğinde, öyle ya da böyle hatırlanacağız, adımız yankılanmaya devam edecek.

Hayatımızın kısa olması, anlamının göreceli bir kavram olması gerçeğini değiştirmiyor. Yaşamı anlamlı kıldıran şeylerden bir tanesi, insanoğlunun kendisine atfettiği değerler olmuş hep. Bu belirsizlik içinde hayatın sunduğu imkânları değerlendirmekten başka bir seçeneğimiz yok. Her ne kadar anlamsız olduğunu hissetsek de, hayatı yaşamak için nefes almak, su içmek, yemek yemek, oyun oynamak, ders çalışmak ve film izlemek gibi basit eylemlerle yetinmeliyiz.

Sonuç olarak, özgür bir iradeden söz etmek mümkün değil. İrade, yaşamın karmaşık yapısının bir parçasıdır ve tüm kararlarımız bu karmaşıklık içinde şekillenmektedir. Bu kabul, hayatın değerini azaltmaz; aksine onu daha gerçekçi ve merak uyandırıcı yapar. Bu yüzden takmayalım ve keyfimize bakalım.

>“Hayat kısa ve karmaşık, kimse ne yapılacağını bilmiyor. O yüzden fazla bir şey yapma. Rahat ol, arkadaşlarınla takıl ve mümkün olduğunca kendine ve başkalarına dürüst ol--yani sakin kal.” -- Dudely Lama
